<p>
    <strong>Potrzeba pamięci o śp. Henryku Rudzkim, nauczycielu odczytywania istoty Solidarności </strong>
</p>
<p>
    Związki z fenomenem Solidarności znaczone są w różny sposób, w tym skalą aktywności, siłą emocjonalną powstałych relacji, ale i długością konsekwentnego
    pozostawania po jej stronie. Trudno byłoby decydować się na jednoznaczną odpowiedź, jak liczne kręgi pozostają wierne temu etosowi, od chwili powstania po
    dzień dzisiejszy. Wielu uznało, że ich udział - w tym wyjątkowym, dziejowym doświadczeniu – dopełnił się, a zatem i uległ wypaleniu, zastygnięciu. Jednych
    Solidarność porywała istotą swej niepowtarzalności, historycznego znaczenia, romantycznego wyzwania, ładunku aksjologicznego, rozmachem siły zdolnej do
    zmiany struktur społecznych, inni dostrzegali w niej jedynie doraźne usytuowanie się, znaczone chłodną kalkulacją poukładania swoich spraw. Stanem
    naturalnym jest, że w wielkich procesach społecznych pojawią się różne motywy, uzasadnienia, racje. Rzeczywistość społeczną należy odbierać taką, jaką ona
    jest, jaką jawi się. Przy podejmowanej próbie spojrzenia na przeszłość realny osąd staje się jedną z zasadniczych przesłanek, jakie temu przedsięwzięciu
    powinny towarzyszyć. W kontekście takiego postrzegania przestrzeni Solidarności spróbujmy usytuować śp. Henryka Rudzkiego, mieszkańca Włodawy.
</p>
<p>
    Gdy jesienią 1980 r. idee Solidarności wlewały się i do tego pięknego nadbużańskiego miasteczka, śp. Henryk, pracujący w charakterze nauczyciela matematyki
    w miejscowym Liceum Ogólnokształcącym, od początku opowiedział się po ich stronie. Musiał być aktywny, zauważalny, wszak został wybrany do pierwszej
    struktury ponadzakładowej, a mianowicie Tymczasowego Międzyzakładowego Komitetu Założycielskiego NSZZ Solidarność Ziemi Włodawskiej (nazywanego w skrócie
    MKZ). Jeszcze przed jego powołaniem podjął wysiłek <em>na rzecz organizowania kół Solidarności na terenie szkół Włodawy</em>. Stanął na czele Komitetu
    Założycielskiego nowego Związku w swojej szkole. Wkrótce został przewodniczącym Solidarności nauczycielskiej na terenie miasta. Włodawa była ośrodkiem, w
    którym struktury Solidarność powołane zostały we wszystkich szkołach i placówkach szkolno – wychowawczych. Aparat bezpieczeństwa ówczesną postawę Henryka
    charakteryzował następująco:
    <em>
        w swoim działaniu i wypowiedziach w sposób wyzywający prezentuje wrogość i napastliwość do działaczy partyjnych i funkcjonariuszy MO czyniąc ich
        winnymi za aktualny stan gospodarki naszego kraju. Pokazuje też swoją wrogość do socjalizmu, krytykując osiągnięcia PRL wynikające z przemian
        ustrojowych
    </em>
    . Gdy zorganizowane struktury w szkołach nieco okrzepły, utworzony został Międzyszkolny Komitet Koordynacyjny NSZZ Solidarność. Jego przewodniczącym został
    Józef Franciszek Fert, nauczyciel języka polskiego z Liceum. Z tego grona wywodził się również Stanisław Łuczko. W ścisłym kierownictwie owego Komitetu
    Koordynacyjnego pozostawał Henryk, równocześnie pełniąc obowiązki we włodawskim MKZ. Na zebraniu powołującym Komitet postanowiono opracować raport o stanie
    oświaty na terenie miasta i rejonu włodawskiego.
</p>
<p>
    Już 25 lutego 1981 r. Międzyszkolna Komisja Koordynacyjna zorganizowała spotkanie nauczycieli z Michałem Paterkowskim, Kuratorem Oświaty i Wychowania w
    Chełmie. Owe spotkanie na tyle wpisało się w świadomość Henryka, że wspominał je do końca swojego życia. Przybyło na nie ok. dwustu osób, a trwało –
    bagatela - ok. 10 godzin. To był po prostu <em>maraton</em>. Podczas tego spotkania przedłożona została propozycja uspołecznienia oświaty, przez którą
    rozumiano współuczestniczenie w procesie decyzyjnym rodziców, nauczycieli, katechetów, młodzieży (przy takim rozwiązaniu kierownictwo włodawskiej
    Solidarności nauczycielskiej pozostało konsekwentne). Podnoszono, że lokalne władze podjęły próby zastraszania tych nauczycieli, którzy opowiadali się za
    zawieszaniem krzyży w szkołach. Służba Bezpieczeństwa wychwyciła również, że poddawano w <em>wątpliwość świecki charakter szkół</em> i że postawiono    <em>znak równości między obecnością krzyży w klasach, a wolnością wyznania</em>. Kurator M. Paterkowski, powołując się na zapisy konstytucji, stanął po
    stronie nauczycieli, upominających się o krzyże. Stanowisko Kuratora zostało przyjęte <em>burzą oklasków</em>. Publicznie krytykowano miejskie władze
    oświatowe we Włodawie. Zaprotestowano przeciwko przeglądaniu akt personalnych nauczycieli przez funkcjonariuszy MO i SB. Kurator stwierdził, że    <em>nie zna żadnego przypisu, który upoważniałby władze bezpieczeństwa do przeglądania </em>tychże akt. Zaniedbania w infrastrukturze szkolnej we Włodawie
    były olbrzymie. Zajęcia w szkołach odbywały się na trzy zmiany, brak było miejsc w przedszkolach. Pod naciskiem Solidarności budynek Urzędu Gminy wkrótce
    przekazany został na potrzeby przedszkola. Postulatu przekazania budynku Komitetu Miejskiego PZPR na cele oświatowe władze partyjne nie były w stanie    <em>zrozumieć</em>.
</p>
<p>
    Zjazd Delegatów Solidarności włodawskiej odbył się 24 czerwca 1981 r. Powołana została Międzyzakładowa Komisja Związkowa NSZZ Solidarność Ziemi Włodawskiej
    – Oddział Regionu Środkowo-Wschodniego (MKZ włodawski nie przystąpił do powołanego w styczniu 1981 r. Regionu Chełmskiego). Do składu prezydium został
    wybrany Henryk. On też został delegatem na Zjazd Delegatów Regionu Środkowo-Wschodniego. Należał do jednych z najaktywniejszych włodawskich nauczycieli,
    obok J. Ferta, S. Łuczko. Niekwestionowanym osiągnięciem Solidarności nauczycielskiej było powołanie Środowiskowej Społecznej Rady Oświaty i Wychowania,
    jako jedynej na terenie województwa chełmskiego (takich Rad nie powołano na terenie województwa bialskopodlaskiego i zamojskiego). W jej skład weszły 24
    osoby, reprezentujące nauczycieli, rodziców, młodzież szkół średnich, duchownych i przedstawicieli większych zakładów pracy, delegowanych przez samorządy
    pracownicze. Cele i zadania Rady, podczas zebrania założycielskiego, przedstawił J. Fert. To ona miała posiadać<em>decydujący wpływ na wypracowywanie i wytaczanie treści nauczania jak też celów wychowawczych,</em> a zasadniczą intencją Rady było pozbawienie państwa    <em>monopolu na oświatę</em>. Miała także przejąć odwoływanie i powoływanie nauczycieli na stanowiska kierownicze. Podczas zebrania założycielskiego Henryk
    i S. Łuczko wygłosili referaty, poświęcone dziejom polskiej oświaty, z zwróceniem uwagi na okres powojenny. Według oceny SB zawierały one    <em>wrogie akcenty polityczne, skierowane przeciwko partii, która wg ich oceny doprowadziła do wypaczeń w nauczaniu i wychowaniu</em>.
</p>
<p>
    Innym sukcesem Solidarności przy włodawskim Licem Ogólnokształcącym było przyjęcie solidarnościowego regulaminu rady pedagogicznej, który pozbawiał
    dyrektora funkcji przewodniczącego, a jego kompetencje ograniczał do wykonawcy zaleceń rady. Wyposażona w nowe kompetencje rada pedagogiczna, której
    przewodniczącym został Henryk, przyjęła nowy regulamin promowania i oceniania uczniów, a także – wbrew zarządzeniom Resortu Oświaty i Wychowania – podjęła
    uchwałę o innych terminach ferii zimowych i wiosennych. Ponadto, rada podjęła uchwałę o zorganizowaniu drużyny w strukturze niezależnego ruchu harcerskiego
    (w granicach województwa chełmskiego decyzja ta również została podjęta jedynie we Włodawie). W listopadzie 1981 r., we wszystkich włodawskich szkołach,
    zorganizowana została akcja popierająca strajki nauczycieli z Lublina. Szkoły zostały oflagowane, działacze Związku nosili w klapach bluzek i marynarek
    znaczki Solidarności, część opaski biało-czerwone. W szkołach średnich przeprowadzone zostały pogadanki, informujące uczniów o motywach lubelskiego strajku
    nauczycieli. W żadnym innym środowisku, na terenie województwa chełmskiego, nie przygotowano – w takim zakresie – wsparcia lubelskich nauczycieli.
</p>
<p>
    Za inspiratorów owych przedsięwzięć „aparat bezpieczeństwa” obciążał głównie J. Ferta i Henryka. Więcej, pod ich wpływem pozostawali nie tylko nauczyciele.
    Komendant Wojewódzki MO w Chełmie podkreślał, że <em>działalność włodawskiego MKZ została zdominowana </em>przez J. Ferta i H. Rudzkiego. H. Rudzki –
    podkreślał szef Komendy –<em>znany w środowisku włodawskim z postaw klerykalnych /…/ w duchu fanatyzmu religijnego kształtuje światopogląd swojej rodziny jak i młodzieży</em>. Za    <em>ortodoksyjnego katolika</em> uznawany był J. Fert. Tych dwóch nauczycieli SB obwiniała zainicjowaniem zawieszania krzyży we włodawskich szkołach. Na
    terenie województwa chełmskiego jedynie we Włodawie krzyże zostały zawieszone we wszystkich szkołach (Chełm pod względem nie zapisał znaczących
    przedsięwzięć). Zawieszanie krzyży we włodawskich szkołach, ale i zakładach pracy, jawi się odrębnym, niezwykle ważnym rozdziałem. Znacząco uczestniczyli w
    nim uczniowie, niejednokrotnie przy sprzeciwie nauczycieli. To właśnie oni, swoje doświadczenia, pisane <em>in statu nascendi</em>, pozostawili w    <em>Księdze pamiątkowej</em> (jest ona przechowywana przy parafii p.w. Najświętszego Serca Jezusowego we Włodawie. Treści te zostały opublikowane w, E.
    Wilkowski, <em>Solidarność w Chełmskiej w latach 1980-1989</em>, s. 726-742). Warto zauważyć, że te wszystkie działania, godzące w ówczesny    <em>porządek oświatowy</em>, władze przedstawiły Kuratorowi. Ten nie tylko, że nie zajął <em>przeciwstawnego stanowiska, </em>a wręcz przeciwnie, owe
    rozwiązania <em>cichą aprobata</em> poparł. (16 grudnia 1981 r. Kurator został odwołany).
</p>
<p>
    Trójka włodawskich nauczycieli: J. Fert, S. Łuczko i Henryk, nocą z 12 na 13 grudnia została internowana (internowano również Zdzisława Kociubińskiego, a
    od 28 grudnia Wojciecha Zająca, który przygotował petycję z żądaniem uwolnienia Z. Kociubińskiego i rozpoczął zbierać podpisy, co w świetle regulacji stanu
    wojennego było potraktowane jako podjęcie działalności związkowej). Zostali przewiezieni do Zakładu Karnego w Chełmie, w którym urządzono Ośrodek dla
    Internowanych. Od 11 stycznia <em>powrócili</em> do Włodawy, do tamtejszego Ośrodka Odosobnienia. Po latach tamtą noc Henryk wspomina:
    <em>
        dokąd nas wieziono nie wiedzieliśmy, ale biały śnieg, mróz, osoby i sposób, w jaki zabierano nas z domów, przypominał sceny z 1946 r., kiedy to NKWD i
        KBW dokonywało łapanek Polaków i wywożono na daleką Syberię, na białe niedźwiedzie, dlatego też w pewnych chwilach czuliśmy lęk, pytając siebie, czy
        nie jedziemy na Wschód?
    </em>
    O tych samych odczuciach przypominają internowani z Lublina, transportowani właśnie do Włodawy, czyli w kierunku wschodnim. Po zwolnieniu z internowania
    Henrykowi, podobnie J. Fertowi i S. Łuczko, odebrano wychowawstwo, ograniczano kontakty z młodzieżą, straszono zwolnieniami i przeniesieniem do innych
    szkół (Henrykowi wskazywano szkołę w Zahajkach). 27 grudnia 1982 r. nowy Kurator, który był<em>zdolny kierować oświatą w trudnych warunkach stanu wojennego</em>, zawezwał na spotkanie 15 nauczycieli z terenu województwa, określanych jako e    <em>kstremalnych</em> i postawił warunek, aby wybierali pomiędzy dotychczasową swoją postawą, a oczekiwaniami <em>socjalistycznej</em> szkoły. Wśród
    wezwanych był również Henryk (z J. Fertem). W 1984 r. Henrykowi przedstawiono <em>propozycję</em> przejścia na emeryturę, z zaznaczeniem, że jeżeli nie
    przyjmie jej, pozostanie <em>niepewny pobyt w szkole</em>. Gdy otrzymał kilka godzin zajęć tygodniowo w Zespole Szkół Zawodowych nr 1, u dyrektora
    interweniowała SB, aby rozwiązał umowę. Henryk przyznaje, że prowadzenie działalności związkowej we Włodawie było bardzo trudne. J. Fert lata te określa
    wprost <em>czasem klęski.</em> Wielu dotychczasowych działaczy przyjęło pozycje wyczekiwania, czy ponownego przystosowania się do ówczesnego systemu.
    Rozpoczął się proces zdejmowania krzyży ze szkół i zakładów pracy, choć we Włodawie przebiegał powoli. W 1987 r. z pracy została zwolniona Małżonka
    Henryka, również nauczycielka. Pretekstem stał się fakt, że podczas Jej zajęć uczniowie słuchali kolęd. W tych trudnych latach włodawska <em>ekstrema</em>
    swoje siły czerpała głównie w świątyni, spotkań przy parafii.
</p>
<p>
    Ożywienie pojawiło się dopiero wiosną 1989 r. Ujawnione zostały struktury Związku, na czele których – od sierpnia 1989 r. - stanął Henryk, powołano
    włodawski Komitet Obywatelski. Należał do najaktywniejszych działaczy tegoż Komitetu (wchodził także w skład Komitetu Obywatelskiego w Chełmie). Od 1990 r.
    kierował włodawską Delegaturą Kuratorium Oświaty i Wychowania w Chełmie. Już w 1991 r. został odznaczony Krzyżem Kawalerskim Orderu Odrodzenia Polski.
    Wówczas rozpoczął działalność w środowisku Światowego Związku Żołnierzy Armii Krajowej, pełniąc w nim różne funkcje. Za ten rodzaj działalności otrzymał
    Krzyż za zasługi dla ŚZŻAK (w 2000 r.). Z AK związani byli jego dwaj wujowie, jeden z nich zginął podczas działań wojennych, drugi został zesłany na
    Syberię. W rodzinie przechowywana była prawda o żołnierzach podziemia. Od 2006 r. należy do Stowarzyszenia Represjonowanych w Stanie Wojennym w Lublinie,
    obecnie Koła Terenowego w Chełmie. W 2011 r. Marszałek Województwa odznaczył Honorową Odznakę Zasłużonego dla Województwa Lubelskiego. W 2013 r. stał się
    inicjatorem powołania Stowarzyszenia Chrześcijańsko-Patriotycznego Ziemi Włodawskiej, które za cel stawia pielęgnowanie dziedzictwa narodowego, pamięci o
    Kresach, wspierania katolickich mediów, promowania aktywności. Z Jego inicjatywy w 2012 r. i 2013 r., w rocznicę wprowadzenia stanu wojennego,
    przygotowywane zostały we Włodawie uroczystości patriotyczno-rocznicowe. Rok później zainicjował i przygotował zjazd internowanych w Zakładzie Karnym we
    Włodawie, w którym był Ośrodek Odosobnienia dla Internowanych. Przez ten Ośrodek przewinęły się łącznie 364 osoby z terenu pięciu województw Polski
    Środkowowschodniej. Podczas tego zjazdu odsłonięta została pamiątkowa tablica, zamontowana na ścianie Zakładu, przy głównym wejściu, a poświęcona pamięci
    osób więzionych w tym miejscu. To na Jego prośbę – na potrzeby zjazdu - została przygotowana publikacja    <em>Ośrodek Odosobnienia dla Internowanych we Włodawie 13 XII 1981 – 23 IV 1982.</em> 24 stycznia tego roku jeździłem do Radzynia Podlaskiego, by odebrać
    tytuł bakałarza 2014 roku – od kilku lat przyznawany w tym mieście - za tekst o radzyńskiej Solidarności. W drodze do Radzynia i z powrotem towarzyszył mi
    Henryk. Snuł plany kolejnych przedsięwzięć. Bardzo chciał, aby została przygotowana odrębna publikacja o historii Solidarności we Włodawie z wykorzystaniem
    źródeł ikonograficznych. Zgodziłem się na przygotowanie tej pracy, pod warunkiem, że pomoże w zebraniu dokumentów. Obiecał. Niestety, niespodziewana śmierć
    plany te zawiesiła. Rodzi się więc pytanie, czy z włodawskiego środowiska znajdzie się osoba, która chciałaby wypełnić ten testament Henryka?
</p>
<p>
    Henryk stale pozostawał osobą aktywną, pełną inwencji, pomysłów, potrafił konkretyzować je. Związki z Solidarnością znaczył do ostatnich dni swojego życia.
    Do końca pozostawał wierny życiowej pasji – pracy z pszczołami. To na tym posterunku, wczesnym rankiem 4 lipca 2015 r., uległ wypadkowi samochodowemu.
    Potrącenie okazało się śmiertelne. Był bacznym obserwatorem życia publicznego. Nie ukrywał, że wiele zjawisk niepokoiło Go. Zauważał pogłębiające się
    procesy rozwarstwienia społecznego, poszerzające się obszary biedy, brak perspektyw dla ludzi młodych, pojawiającą się bierność, przyzwolenie na
    manipulowanie społeczeństwem. Bezspornie należał do tych, którzy potrafili odczytywać historyczny puls Solidarności.
</p>

<p>
    Autor tekstu dr. hab.Eugeniusz Wilkowski
</p>